---
templateKey: blog-post
title: Lęki i fobie
date: 2020-09-01T15:56:17.869Z
description: |-
  
  Lęk, fobia czy „tylko” nieśmiałość?
featuredpost: true
featuredimage: /img/atak_paniki.jpg
tags:
  - lęk
  - fobia
  - zaburzenia lękowe
  - fobia społeczna
  - PTSD
  - OCD
---
Lęk to naturalny stan emocjonalny pojawiający się w życiu codziennym. Jest naturalną reakcją na stresujące sytuacje takie jak przemówienie publiczne, ważny egzamin, czy zagrożenie ze strony agresywnego psa. Jednakże, u niektórych osób stan niepokoju utrzymuje się dłużej i jest bardziej nasilony, nawet jeśli stresujący moment dawno minął. 

Przedłużający się niepokój i napięcie mogą stać się poważnym zaburzeniem uniemożliwiającym poradzenie sobie z codziennymi sprawami, a osoba doświadczająca go, nie jest w stanie nad nim zapanować. Lęk staje się zaburzeniem, kiedy zaczyna wywierać paraliżujący wpływ na życie danej osoby – kiedy znacząco obniża jakość życia i ogranicza funkcjonowanie (np. powodując unikanie kontaktów społecznych) i jest źródłem cierpienia psychicznego.

Zaburzenia lękowe (dawniej: nerwice) są jednymi z najczęściej występujących zaburzeń psychicznych. Częściej dotykają kobiet niż mężczyzn, występują zarówno u dorosłych jak i dzieci.

**Zaburzenia lękowe – cechy wspólne:**

Istnieje wiele rodzajów lęku. Każdy z nich przejawia się nieco inaczej, jednakże można wyróżnić kilka powszechnie występujących elementów:

* poczucie zmartwienia i niepokoju przez większość czasu,
* trudność w uspokajaniu się,
* poczucie przytłoczenia lub przerażenie przez nagłe uczucia paniki/niepokoju,
* doświadczanie powracających myśli powodujących lęk,
* doświadczanie nieprzyjemnych stanów (wspomnienia, koszmary) po traumatycznym wydarzeniu,
* mogą pojawić się dolegliwości związane z układem krążenia, oddychaniem, układem pokarmowym,
* warto również wiedzieć, że lęk może towarzyszyć niektórym chorobom somatycznym (np. choroba Alzheimera, zaburzenia funkcjonowania tarczycy, choroba Parkinsona, hipoglikemia).

**Jakie są przyczyny nadmiernej lękliwości?**

Nadmierny lęk jest najczęściej kombinacją różnych czynników:

* zaburzenia psychiczne występujące w rodzinie:

\- mogą stanowić predyspozycję do wystąpienia u nas zaburzeń lękowych, jednak nie oznacza to, że jeśli ktoś w rodzinie zmagał się z problemami na tle psychologicznym, automatycznie dotkną one także nas,

* stresujące wydarzenia:

\- zmiana pracy, mieszkania, ciąża i narodziny dziecka, doświadczenie traumatycznego wydarzenia, śmierć bliskiej osoby, doświadczanie przemocy słownej, seksualnej, fizycznej lub emocjonalnej,

* problemy ze zdrowiem fizycznym:

\- najczęstszymi chorobami somatycznymi wyzwalającymi lęk są problemy hormonalne, cukrzyca, astma, choroby serca,

* substancje psychoaktywne:

\- substancje takie jak alkohol, marihuana, amfetamina, środki uspokajające, mogą wyzwalać lęk, szczególnie kiedy efekty przyjęcia danej substancji ustępują. Również ludzie z już występującym lękiem, dążąc do jego zredukowania, niekiedy przyjmują coraz więcej tych substancji, co krótkoterminowo może być skuteczne, jednak w dalszej perspektywie wzmaga i utrwala uczucie lęku w mechanizmie błędnego koła,

* czynniki osobowościowe:

\- badania wskazują, że pewne cechy osobowościowe jak np. perfekcjonizm, nasilona potrzeba kontroli czy niska samoocena mogą predysponować do lękliwości.

**Rodzaje zaburzeń lękowych:**

**1) Fobia społeczna**

Osoby z fobią społeczną odczuwają silną obawę w obliczu narażenia się na tzw. sytuacje społeczne, w których pojawia się ewentualność bycia ocenionym przez innych. Osoby takie obawiają się potencjalnej krytyki, zawstydzenia czy upokorzenia, nawet w przypadku zwyczajnych sytuacji jak przemawianie, jedzenie w miejscu publicznym, inicjowanie rozmowy. Obawom tym zwykle towarzyszy nasilona reakcja wegetatywna: pocenie się, uczucie czerwienienia się, kołatania serca, napięcia, przyśpieszony oddech. Osoba z fobią społeczną jest zwykle przekonana, że objawy te są rażąco widoczne dla otoczenia i dodatkowo przyczyniają się do „społecznej kompromitacji”. Obawa przed wystąpieniem wspomnianych objawów wegetatywnych, powoduje ich nasilanie w sytuacjach społecznych. Silny dyskomfort związany z przebywaniem w sytuacjach społecznych często skutkuje ich unikaniem.

Fobia społeczna odróżnia się od nieśmiałości przede wszystkim występowaniem paraliżującego lęku, który uniemożliwia bądź poważnie utrudnia udział we wszelkich sytuacjach społecznych. Uczucie lęku i objawy somatyczne mogą nasilać się nawet na samą myśl o perspektywie narażenia na ekspozycję publiczną. Zwykle prowadzi to do unikania takich sytuacji i różnie zaawansowanej izolacji społecznej. 

**2) Fobie specyficzne**

Fobie specyficzne to zaburzenie objawiające się silnym i niewytłumaczalnym lękiem przed konkretnymi obiektami bądź sytuacjami. Osoby doświadczające ich zwykle zdają sobie sprawę z irracjonalności swoich lęków i wyolbrzymionego odczucia strachu, mimo to unikają wszelkiego kontaktu z bodźcami wywołującymi fobię. Fobii towarzyszą różne objawy fizjologiczne m.in. kołatanie serca, przyspieszony oddech, pocenie, obawa przed omdleniem. Według kryteriów diagnostycznych, fobie proste można podzielić na:

* fobie zwierzęce – np. lęk przed wężami, pająkami, szczurami,
* fobie związane ze środowiskiem naturalnym – np. lęk przed burzą, kwiatami, wodą, śniegiem,
* fobie typu krew/zastrzyki/zranienie – np. lęk przed bólem, brudem, zarazkami,
* fobie sytuacyjne – np. lęk wysokości, klaustrofobia, lęk przed kradzieżą, lęk przed stomatologiem,
* inne fobie – np. lęk przed Bogiem, tłokiem, zapachami, liczbą 13, ostrymi przedmiotami.

Wielu ludzi odczuwa lęk w konfrontacji z niektórymi bodźcami, jednak w rzeczywistości fobie dotykają nie więcej niż 10% populacji.

**3) Zespół lęku uogólnionego (GAD)**

Zespół ten charakteryzuje się nierealistycznym i przesadnym lękiem przed potencjalnym nieszczęściem bądź katastrofą, któremu towarzyszy niemal ciągłe zamartwianie się. Charakteryzuje się obecnością specyficznych objawów jak: napięcie mięśniowe, drażliwość, zaburzenia snu. GAD jest chronicznym i znacznie utrudniającym codzienne funkcjonowanie zaburzeniem. Dla jego zdiagnozowania objawy muszą występować przez większość czasu przez co najmniej pół roku. Przedmiotem zamartwiania się są często sprawy finansowe, stan zdrowia członków rodziny, a wykluczenie jednego powodu do niepokoju, powoduje pojawienie się kolejnego. 

**4) Lęk paniczny z agorafobią lub bez agorafobii**

Osoba z tym zaburzeniem doświadcza nagłych ataków paniki (ok. 5-20 minutowych), intensywnych i przytłaczających epizodów silnego lęku, które przeżywa jako „nie do opanowania”. Zwykle towarzyszy im szereg objawów fizjologicznych (duszność, pocenie, drżenie ciała, płytki oddech, zawroty głowy, odrętwienie, mdłości, ból brzucha, lęk przed śmiercią, parestezje). Napady paniki są nagłe, nie związane z żadnym czynnikiem sytuacyjnym. Osoba doświadczająca lęku panicznego często boi się wystąpienia kolejnych ataków, dlatego unika miejsc, z których ucieczka mogłaby być utrudniona (kino, supermarket, komunikacja miejska) – w takich przypadkach diagnozuje się lęk paniczny z agorafobią. Agorafobia może też występować bez napadów paniki. W takim przypadku osoba unika przebywania w miejscach publicznych w obawie przed wystąpieniem dolegliwości somatycznych – zawału serca, omdlenia. 

**5) Zaburzenia obsesyjno-kompulsyjne (OCD)**

Podstawową cechą OCD jest powtarzające się występowanie obsesji i kompulsji, które są dotkliwe i czasochłonne. Obsesje są niechcianymi, intruzywnymi, nieakceptowanymi i powtarzającymi się myślami, obrazami i impulsami, które są trudne do skontrolowania i powodują duży stres, nawet jeśli osoba doświadczająca tych myśli zdaje sobie sprawę z ich irracjonalności. Ich zawartość skupia się na martwiących, wzbudzających wstręt, pozbawionych sensu treściach jak brud, zanieczyszczenia, zarazki, nieakceptowane zachowania seksualne, obawa przed zrobieniem komuś krzywdy, potrzeba porządku i symetrii.

Kompulsje pojawiają się zwykle w odpowiedzi na obsesje. Są to sztywne, powtarzające się rytuały, które człowiek czuje się zmuszony wykonywać. Mają służyć redukcji napięcia wywołanego natrętnymi myślami, ochraniać przed lękiem. Do najczęściej występujących kompulsji należą: mycie rąk, sprawdzanie, układanie oraz czynności umysłowe – powtarzania pewnych fraz, liczenie, modlitwa.

Natrętne myśli są bardzo kłopotliwe dla pacjenta. Dotyczą one spraw, których się boi, a czynności kompulsyjne mają zapobiec ich urealnieniu. Osoba taka stara się wykonywać czynności perfekcyjnie, ale prawie nigdy nie jest do końca zadowolona z ich wykonania, dlatego czuje przymus powtarzania ich co powoduje, że czynności te pochłaniają bardzo dużo czasu, zwłaszcza w nasilonej postaci zaburzenia. 

**6) Zespół ostrego stresu (ASD) i zespół stresu pourazowego (PTSD)**

Zespół ostrego stresu (ASD) może wystąpić po przeżyciu traumatycznej sytuacji. Głównym kryterium różnicujących te dwa zaburzenia jest występowanie w przypadku ASD grupy objawów dysocjacyjnych. Do grupy tej należą: uczucie odrętwienia, depersonalizacja, derealizacja, poczucie oszołomienia, izolacja od ludzi, dziwne zachowania, problemy z pamięcią. Objawy te następują po szokującym wydarzeniu i trwają od kilku dni do miesiąca. W sytuacji utrzymywania się objawów dłużej niż miesiąc właściwą diagnozą będzie PTSD.

Zespół stresu pourazowego (PTSD) może wystąpić na skutek doświadczenia traumatycznego wydarzenia (wojna, napaść, wypadek komunikacyjny, katastrofa ekologiczna, znęcanie fizyczne lub psychiczne). Symptomy mogą obejmować ciągłe napięcie i trudności w odprężeniu się, koszmarne sny, powracające wspomnienia traumatycznego wydarzenia i usilne próby uniknięcia wszystkiego, co jest z nim powiązane/kojarzone. Osoba dotknięta tym zaburzeniem ma problem z przypomnieniem sobie przebiegu traumatycznych zdarzeń, kłopoty z bezsennością, koncentracją, odczuwaniem pozytywnych emocji, szybko się denerwuje i irytuje, łatwo ją przestraszyć. 

**Leczenie zaburzeń lękowych**

Sposób leczenia zaburzeń lękowych zależy między innymi od tego jak lęk jest przez pacjenta przeżywany i jakie dana osoba ma oczekiwania. Łagodne symptomy mogą być wyciszone na przykład przez zmianę trybu życia (regularne ćwiczenia fizyczne, relaksacja, medytacja). Jeżeli objawy są poważniejsze i trwają stosunkowo długo, wpływając niekorzystnie na jakość życia człowieka – wskazane jest sięgnięcie po profesjonalną pomoc psychologiczną i/lub psychiatryczną.

* Psychoterapia

Stanowi najefektywniejszą strategię leczenia zaburzeń lękowych.

* Farmakoterapia

W przypadku poważnego nasilenia objawów, bardzo pomocna może okazać się farmakoterapia. Dotyczy to osób, u których lękliwość jest bardzo nasilona i utrudnia funkcjonowanie oraz tych, które z różnych powodów nie mogą podjąć psychoterapii.

* Leki przeciwdepresyjne o działaniu przeciwlękowym:

\- wiele typów leków przeciwdepresyjnych może pomóc w poradzeniu sobie z lękiem. Dzieje się tak dlatego, że lęk i depresja często występują razem, i mają bardzo zbliżone szlaki neuroreceptorowe. Naukowcy wskazują, że u ludzi cierpiących z powodu zaburzeń lękowych następują specyficzne zmiany neurochemiczne związane z przekaźnictwem serotoniny, noradrenaliny i dopaminy. Leki przeciwdepresyjne zostały zaprojektowane w celu wyrównania tego przekaźnictwa między komórkami w mózgu. Decyzja rozpoczęcia leczenia za pomocą leków przeciwdepresyjnych powinna być podjęta wspólnie z lekarzem psychiatrą, po uważnej ocenie i namyśle. Leki te nie uzależniają i jeśli są prawidłowo dobrane – ułatwiają i poprawiają funkcjonowanie pacjenta. Często też są dobrze tolerowane. Mogą być stosowane długoterminowo. Zaprzestanie leczenia powinno być stopniowe, po zaleceniu lekarza.

* Leki z grupy benzodiazepin:

W przeciwieństwie do leków przeciwdepresyjnych, benzodiazepiny są przeznaczone wyłącznie do krótkotrwałego stosowania (2-4 tygodnie) jako część szerszego planu leczenia, a nie jako pierwszy lub jedyny sposób terapii. Mogą pomóc w redukcji napięcia bez powodowania senności. Ze względu na potencjał uzależniający, benzodiazepiny nadają się jedynie do krótkotrwałego, pomocniczego leczenia.

**Gdy bliska osoba doświadcza lęku:**

Rodzina i przyjaciele mogą odegrać ważną rolę w radzeniu sobie z lękiem doświadczanym przez ich bliskich. Jeżeli zauważysz u bliskiej osoby objawy zaburzeń lękowych – daj jej o tym znać, zapewnij o swoich chęciach do pomocy, o gotowości do uważnego wysłuchania bez oceniania. Spróbuj zachęcić ją do poszukania fachowego wsparcia, zaoferuj pomoc w znalezieniu odpowiedniego specjalisty. Zachęć do wprowadzenia zdrowych nawyków (dostateczna ilość snu, regularne spożywanie posiłków, ćwiczenia), rozrywki, relaksujących zajęć. Pozostań z tą osobą w kontakcie, zaproponuj to samo pozostałym członkom rodziny/przyjaciołom, jednak nie naciskaj na kontakt nadmiernie.

\
**Fobia społeczna czy „tylko” nieśmiałość?**

\
Wraz z rosnącą świadomością społeczną znaczenia rozpowszechnienia fobii społecznej coraz częściej pojawia się pytanie o granice tej diagnozy, czyli: gdzie kończy się fobia społeczna, a zaczyna „zwykła” nieśmiałość?

Niektórzy twierdzą nawet, że mówienie o fobii społecznej to niepotrzebne patologizowanie normalnej cechy osobowości jaką jest nieśmiałość. Poglądowi temu przeczą wyniki wielu wiarygodnych badań klinicznych. Zobaczmy więc w czym fobia społeczna i nieśmiałość są podobne, a w czym zdecydowanie się różnią.

**Podobieństwa między fobią społeczną i nieśmiałością**

Wyniki badań, których tematem była fobia społeczna (zespół lęku społecznego) i nieśmiałość potwierdzają, że istotnie stany te mają pewne cechy wspólne: osoby z obu grup przeżywają tzw. nasilone pobudzenie autonomiczne w sytuacjach społecznych (w postaci m.in. przyspieszonej akcji serca, rumienienia się, pocenia się). Dodatkowo w obu grupach występują: słabiej rozwinięte umiejętności społeczne (m.in. w zakresie zdolności podtrzymywania kontaktu wzrokowego, pauzy w wypowiedziach), unikanie sytuacji społecznych oraz myśli, w których pojawia się wyobrażenie „bycia źle ocenianym przez innych”.

By lepiej zrozumieć rozróżnienie pomiędzy fobią społeczną i nieśmiałością można też przyglądnąć się tzw. podkategoriom nieśmiałości. I tak np. Philip Zimbardo mówi o 2 typach nieśmiałości: o nieśmiałych introwertykach, którzy wolą żyć samotnie i nie są sprawni w kontaktach z innymi oraz o nieśmiałych ekstrawertykach, którzy pragną kontaktów z ludźmi, jednak brakuje im umiejętności społecznych i doświadczają silnego dyskomfortu w sytuacjach towarzyskich. Prawdopodobnie właśnie nieśmiali ekstrawertycy są bardziej narażeni na rozwinięcie objawów fobii społecznej.

**Podsumowanie**

Podsumowując, różnice pomiędzy nieśmiałością, a fobią społeczną nie są dla badaczy do końca jasne. Niektórzy twierdzą, że to dwa, zupełnie odmienne zjawiska, ale nie brakuje też takich, którzy uważają, że fobia społeczna nie jest niczym innym jak skrajnie nasiloną nieśmiałością. 

Trwające badania nad fobią społeczną prawdopodobnie pozwolą lepiej zrozumieć jej istotę i opracować jeszcze skuteczniejsze sposoby leczenia osób cierpiących na to zaburzenie.

![](/img/lęk-poporodowy.jpeg)