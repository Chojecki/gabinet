---
templateKey: blog-post
title: Depresja
date: 2020-07-21T08:46:26.818Z
description: Co to jest depresja? Jakie są jej rodzaje i objawy? Co mówią badania?
featuredpost: true
featuredimage: /img/strach.jpg
tags:
  - depresja
  - rodzaje depresji
  - objawy depresji
---
Jeśli stan przygnębienia lub wręcz rozpaczy trwa dłużej niż dwa tygodnie, warto udać się do specjalisty. Nieleczona depresja może doprowadzić do tak zwanego stuporu, czyli stanu paraliżu, kiedy chory nie jest w stanie ruszyć ani ręką, ani nogą. Niebezpieczne mogą okazać się również myśli samobójcze, które towarzyszą osobom cierpiącym na depresję. W tym sensie depresja jest chorobą śmiertelną. Każdego dnia jej ofiary odbierają sobie życie, ponieważ nie mogą znieść tak dużego cierpienia. Szacuje się, że w Polsce na depresję chorują prawie dwa miliony ludzi.





Co powoduje depresję? – to pytanie wciąż pozostaje bez jednoznacznej odpowiedzi. Jedna z najpopularniejszych hipotez zakłada, że jest ona związana z chemiczną nierównowagą w mózgu. W największym uproszczeniu chodzi o to, że z różnych przyczyn niektórym ludziom brakuje hormonów szczęścia. Jest to oczywiście nazwa nieprofesjonalna, ale pomaga ona wyobrazić sobie rolę neuroprzekaźników, takich jak: serotonina, noradrenalina i dopamina, których niedobór ma być odpowiedzialny za występowanie depresji. Istnieje wiele neuroprzekaźników, ale te trzy, a szczególnie serotonina, mają wpływać na depresję. Na podstawie tej hipotezy koncerny farmaceutyczne rozpoczęły własne badania i produkcję leków antydepresyjnych.



Z badań Światowej Organizacji Zdrowia wynika, że w co drugim przypadku po wyleczeniu depresji pojawia się jej nawrót. Wówczas mówimy o depresji przewlekłej. Z badań kontrolnych dowiadujemy się, że co trzeci pacjent po roku wciąż cierpiał na depresję, a 18 procent – po upływie dwóch lat. Po pięciu latach leczenia wciąż z depresją zmaga się 12 procent chorych.



Już w 2011 roku naukowcy: Jutta Joormann, Sara M. Levens i Ian H. Gotlib opublikowali badania, z których wynika, że osoby podatne na depresję nieustannie powtarzają w myślach negatywne wydarzenia ze swojego życia. Ponadto mają więcej kłopotów z wykonaniem zadań i częściej niż inni doświadczają ruminacji. To znaczy obsesyjnych myśli związanych z wątpliwościami osoby cierpiącej na depresję w jakość wykonywanych przez nią czynności, na przykład: „Jestem beznadziejny”, „Nie dam rady”, „Nic nie potrafię”, „Nic mi nie wychodzi”.



Osoby doświadczające depresji negatywnie postrzegają siebie i otaczający je świat. W czarnych kolorach widzą zarówno przeszłość, teraźniejszość, jak i przyszłość. Takie potrójne czarnowidztwo czterdzieści lat temu amerykański psychiatra Aaron Beck nazwał triadą depresyjną (zwaną też triadą poznawczą). Opracowany przez niego test do dziś jest wykorzystywany do diagnozowania chorych i wskazuje na ryzyko popełnienia samobójstwa.





Wyróżniono trzy rodzaje depresji:



lekką, umiarkowaną i głęboką (ciężką)



Według Międzynarodowej Klasyfikacji Chorób ICD-10 do podstawowych klinicznych objawów pierwszego epizodu depresyjnego należą:



* obniżony nastrój pojawiający się rano i utrzymujący się przez większą część dnia;
* prawie codziennie, niezależnie od okoliczności; poczucie smutku i przygnębienia;
* utrata zainteresowania działaniami, które zazwyczaj sprawiają przyjemność, lub zanik odczuwania przyjemności – tak zwana anhedonia, czyli zobojętnienie emocjonalne;
* osłabienie energii lub szybsze męczenie się.



Ważne są również takie objawy dodatkowe jak:



* zaburzenia snu (najbardziej typowe – wczesne budzenie się);
* myśli samobójcze;
* problemy z pamięcią i koncentracją uwagi;
* utrata wiary w siebie i/lub pozytywnej samooceny;
* poczucie winy (nadmierne i zwykle nieuzasadnione);
* spowolnienie psychoruchowe (rzadziej pobudzenie);
* zmiany łaknienia i masy ciała (częstsze zmniejszenie apetytu niż zwiększenie).



Muszą pojawić się przynajmniej dwa podstawowe objawy tej choroby oraz minimum dwa objawy dodatkowe, spośród wymienionych powyżej, aby można było zdiagnozować depresję. Ponadto objawy te powinny utrzymywać się przynajmniej przez dwa tygodnie.



Depresję można podzielić również na dwa rodzaje: endogenną (nazywaną potocznie dziedziczną lub genetyczną) i reaktywną. Pierwsza wiąże się z obciążeniami genetycznymi, a druga stanowi reakcję na bolesne doświadczenia związane ze stratą osoby bliskiej, utratą pracy lub wydarzeniem traumatycznym, na przykład gwałtem czy wypadkiem samochodowym.



Wiele badań wskazuje na to, że depresję można odziedziczyć, jeśli w najbliższej rodzinie pojawiła się już ta choroba. W takiej sytuacji ryzyko zachorowania krewnych pierwszego stopnia wynosi od 10 do 25 procent. Prawdopodobnie im większe obciążenie rodzinne, tym wcześniej wystąpi choroba.



O sposobach leczenia depresji napiszę już niebawem :)



![]()